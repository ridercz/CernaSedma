---
layout: post
title: Vy sem chodíte pravidelně? Aneb po čtvrt roce na zastupitelstvu
---

Po čtvrt roce jsem navštívil jednání zastupitelstva MČ Praha 7. Ne snad že bych to flákal, to jenom naši volení zástupci přes prázdniny nepracují. Do řady přede mnou se posadili zástupci společnosti Lordship. Té společnosti, která mě podle různých nařčení platí - tak jsem je konečně viděl. "Vy sem chodíte pokaždé?" zeptali se mne. "Kdykoliv mám příležitost," odvětil jsem. "Je to zajímavá, poučná a intelektuálně nenáročná zábava."  O zhruba půl druhé hodiny později, kdy se zastupitelstvo ještě nedostalo k prvnímu bodu standardního programu, jsem se cítil povinen dodat: "Víte, já mám různý divný koníčky..."

Je škoda, že jsem jeden z mála lidí, kteří tohoto konkrétního divného koníčka mají. Většina lidí se o činnost obecních zastupitelstev (resp. v tomto případě zastupitelstva městské části) nezajímá. Pravda, zase tak lze vysvětlit, proč podobným orgánům ještě někdo věří.

Městská část Praha 7 rezignovala na jakékoliv smysluplné informování obyvatel o činnosti nejvyššího orgánu, který je v rámci MČ zastupuje. Používá v této věci taktiku "nechte je v tom utopit". V rámci "otevřenosti" sice zveřejňuje všechno (podklady, video záznam z jednání...) ovšem takovým způsobem, že kdokoliv chce najít něco konkrétního, musí si na to vyhradit celé odpoledne. Kdysi MČ na svém webu vydávala (velmi) stručnou zprávu o výsledcích jednání, poté přestala i s tím. Proto jsem začal psát své komentáře, jejichž archiv najdete na tomto webu.

Na záříjovém jednání se toho stalo hodně, takže nebudu psát jedno dlouhatánské pojednání, ale místo toho zmíním témata v oddělených článcích, abych mohl popsat i jejich kontext pro ty, kdo s děním na sedmičce nejsou obeznámeni.

## Jak to chodí na sedmičce

Lenin prý kdysi o parlamentu prohlásil, že je to pouhá žvanírna. Na sedmičce to platí o zastupitelstvu, které je jakýmsi parlamentem MČ, doslova. Nemá žádný faktický smysl. Podivný spolek "[Praha 7 Sobě](http://www.praha7sobe.cz/)" (chyba v psaní velkého písmene odpovídá tomu, jak se oficiálně prezentuje) vyhrál volby na celé čáře a má sám o sobě těsnou nadpoloviční většinu (15 z 29) v zastupitelstvu.

Spolek byl tímto úspěchem, za který může především současná opozice, obrovsky zaskočen. Jeho vůdci počítali s tím, že dostanou pár hlasů aby mohli na zastupitelstvu prudit a možná urvat jednu či dvě placené pozice. A najednou jim spadla sedmička do klína a spolu s ní i zodpovědnost za ni.

Kandidátka spolku byla vytvořena podle principů všech malých stran a hnutí: napíše se na ni každý, kdo se aktivně nebrání, protože nesmyslný volební systém penalizuje kandidátky, které nejsou úplně plné. Takže se tam napíšou příbuzní, kamarádi a známí s tím, že je to jenom na oko a reálné zvolení nehrozí. Takže se do zastupitelstva z božího dopuštění dostali lidé, kteří o to nijak zvlášť nestojí, nic o tom nevědí, nemají zájem vědět, nijak zásadně se neprojevují a jenom poslušně zvedají ruce pro všechno co navrhne někdo z jejich strany a proti tomu, co navrhne někdo jiný.

Za těchto okolností samozřejmě nemůže na zastupitelstvu probíhat žádná smysluplná diskuse. Není koho přesvědčovat argumenty, není třeba hledat kompromisy. Opozice a občané se nechají vyžvanit a když se dostatečně unaví, prohlasuje se všechno v původním znění silou.

Poněkud depresivní pocit, že? Zvykejte si, Babišovi fašisté z ANO se tento styl chystají při nejbližší příležitosti zavést i na národní úrovni. Zatím se můžete psychicky připravit třeba v záznamech z [oficiálního kanálu MČ Praha 7](https://www.youtube.com/user/MCPraha7). Poslední řádné zasedání [trvalo jenom čtyři a čtvrt hodiny](https://www.youtube.com/watch?v=aPjwzyQKI0Q). Příjemnou zábavu!

**Příště se podíváme na to, jak se na takové jednání připravit a jak MČ Praha 7 informuje své občany o tom, co na ně chystá.**