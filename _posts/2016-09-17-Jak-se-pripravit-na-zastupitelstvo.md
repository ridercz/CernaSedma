---
layout: post
title: Jak se připravit na zastupitelstvo "otevřené" Sedmičky

---

Jste aktivní občan, který se chce účastnit politického života na Praze 7 a rádi byste se zúčastnili i ze zákona veřejného zasedání zastupitelstva? Pojďme se podívat, jak vám k tomu MČ P7 umete cestičku, coby verbální zastánce otevřenosti veřejné správy.

![Přehled termínů jednání zastupitelstva](/files/2016-09-17-prehled-terminu.png)

Nejprve musíte zjistit, kdy se jednání zastupitelstva koná. Hluboko ve struktuře webu Prahy 7 sice najdete [seznam termínů jednání](http://www.praha7.cz/Urad-mestske-casti/Organy-mestske-casti-/Zastupitelstvo/area1935), ale na něj rovnou zapomeňte. Není aktualizován (a to ani zpětně) a starostovi při svolávání slouží maximálně jako volný zdroj inspirace.

![Pozvánka na jednání](/files/2016-09-17-pozvanka.png)

Musíte sledovat web MČ Praha 7, kde se zhruba týden před jednáním ukáže pozvánka. Na nějaké zveřejnění třeba na facebookové stránce nebo v Hobuletu (obecní drbna Prahy 7 vydávaná za veřejné peníze) zapomeňte. Aktivní občan musí být i pozorný občan a musí pečlivě sledovat radniční web. 

Jediná důležitá informace v pozvánce je datum a čas konání. Je tam sice zveřejněn program, ale na ten nedejte. Budou se stejně projednávat jiné body a v jiném pořadí.

![Návrhy usnesení](/files/2016-09-17-navrhy.png)

V rámci otevřenosti MČ zveřejňuje návrhy usnesení zastupitelstva. A činí tak stejně, jako všechno v tomto ohledu: formálně ano, ale... Body nejsou nijak pojmenované, jsou jenom očíslované. Čemu patří které číslo se v předstihu nedozvíte, čísla neodpovídají číslům v programu. 

Odkazy vedou všechny na stejný soubor. Na jeden velký ZIP archiv, který obsahuje několik stovek souborů, jejichž jména vám nic neřeknou, protože vypadají nějak jako `navrh00296-p2.pdf`. 

Jejich názvy nejspíše někdo vytváří ručně, protože v tom jsou chyby. Někde je `navrh`, jinde `návrh`, občas nesedí číslování, jindy něco chybí nebo je tam něco navíc. Nelze tedy ani napsat nějaký skript, který by to automaticky zpracoval.

![Podklady - zhruba jedna dvacetina](/files/2016-09-17-podklady.png)

Jediná šance je, že všechny ty soubory ručně otevřete a zjistíte, co je jejich obsahem. Vyhraďte si na to odpoledne. Já obvykle postupuji tak, že to všechno sloučím v Acrobatu do jednoho souboru (resp. všechno co jde, u některých dokumentů to možné není), proženu to OCRkem (v řadě případů jde o naskenované dokumenty) a pak se tím postupně prokousávám.

Pokud nemáte licenci na software v ceně přes deset tisíc, máte nejspíš smůlu, nepřišel jsem na nic bezplatného, co by umožnilo rozumným způsobem zpracovat takto velký objem dokumentů. Také si chvíli počkáte - přežvýkat ta data trvá mému počítači - což rozhodně není žádné ořezávátko - obvykle něco mezi čtvrt a půl hodinou. Výsledkem je třeba v případě sedmého zasedání soubor, mající 1166 stran (uznávám ovšem, že šlo o první jednání do prázdninách, takže bylo k projednání víc věcí než obvykle).

![Program na místě](/files/2016-09-17-program-scan.jpg)

Když se dostavíte na místo samé, je k dispozici tištěná verze programu, ve které se konečně dozvíte, jaké evidenční číslo odpovídá jakému pořadovému číslu. Na úřadě sice neumějí nastavit šířku sloupců tabulky tak, aby se tam vešlo čtyřciferné číslo, takže to není moc přehledné, ale aspoň něco. Program se sice ještě může měnit a pořadí bodů také, ale to už jsou drobnosti.

Jednání může začít. Řídí se jednacím řádem, nalezení jehož aktuálně platné verze tímto nechávám laskavému čtenáři jako domácí úkol. Jedná se nicméně o čistě intelektuální cvičení, neboť stejně není dodržován a zná ho nejspíš pouze zastupitel David Večeřa, který svými občasnými (a zpravidla bohužel neúspěšnými) výstupy na téma *"když už se něco dělá, mělo by se to dělat formálně správně"* patří k pravidelným obveselením jednání.

> Jak by to bylo, kdyby radnice chtěla být skutečně otevřená a jenom si na to marketingově  nehrála?
> 
> * Pozvánka by byla zveřejněna nejenom na webu, ale všemi běžnými komunikačními kanály  radnice. Třeba místo reklamy spřátelených nátlakových sdružení. Zasedání zastupitelstva  je pro občany dost důležité. Byl by pravidelně udržován a aktualizován seznam jednání.
> * V pozvánce by byl odkaz na získání návrhů usnesení, nyní musíte vědět, že je někde úplně  jinde.
> * V seznamu návrhů by se všechny body nejmenovaly "-", ale měly by nějaký smysluplný název, případně by v předstihu existoval nějaký seznam které číslo odpovídá kterému bodu.