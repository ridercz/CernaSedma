---
layout: post
title: Přepis 7. zasedání zastupitelstva
excerpt: Zajímá vás, jak se ukončovala privatizace Malého Berlína? Jak se přijímal dodatek smlouvy k Paláci Stromovka? Nebo jak se vedení radnice neumí domluvit ani se svými příznivci, o odpůrcích nemluvě?

---

Zajímá vás, jak se ukončovala privatizace Malého Berlína? Jak se přijímal dodatek smlouvy k Paláci Stromovka? Nebo jak se vedení radnice neumí domluvit ani se svými příznivci, o odpůrcích nemluvě? Časem o tom napíšu, ale mým článkům nemusíte věřit a navíc to bude dlouho trvat. Mnohem lepší by bylo, kdybyste si mohli přečíst, o čem se na zastupitelstvu jednalo a vyhledat si, co vás zajímá.

MČ sice na svém webu ochotně zveřejňuje [promo starosty a místní katolické farnosti](http://www.praha7.cz/20870_Rekonstrukce-veze-kostela-sv-Antonina-byla-zakoncena-umistenim-casove-schranky-s-dokumenty-nasi-doby), ale o takovém detailu jako je průběh jednání jejího vrcholného orgánu cudně mlčí.

Pokud se chcete dozvědět, co se dělo, máte několik možností - všechny špatné. V první řadě je tu [oficiální databáze všech usnesení](http://www.praha7.cz/Urad-mestske-casti/Usneseni-rady-a-zastupitelstva-/Usneseni-rady-a-zastupitelstva) Rady a Zastupitelstva. Tam ovšem najdete jenom výsledek jednání, nikoliv co k němu vedlo, kdo jak argumentoval atd.

K dispozici jsou i [oficiální zápisy z jednání](http://www.praha7.cz/Urad-mestske-casti/Usneseni-rady-a-zastupitelstva-/Zapisy-z-jednani-Zastupitelstva), ale ty jsou v podstatě bezcenné. Zápis je čistě formální a nezahrnuje informaci o tom, co kdo na zastupitelstvu řekl. Prohledávat se nedá také, protože tomu radnice aktivně brání. Elektronicky pořizovaný zápis nejdříve vytiskne na papír, pak ho nepříliš kvalitně naskenuje a jako obrázkové PDF ho nahraje na web. Zápis vám trochu pomůže při prohlížení videa, ale ne moc: zjistíte z něj sice, v jakém pořadí šly body za sebou, ale už ne kdy se tak stalo, protože v zápisu nejsou uváděny žádné časové údaje, které by umožnily jeho provázání s videem.

Samozřejmě se můžete podívat na [záznamy na YouTube kanálu MČ](https://www.youtube.com/user/mcpraha7), kde je všechno. Ovšem pouze máte-li opravdu hodně času a dobré uši. Záznamy nejsou moc srozumitelné a nedá se v nich nijak vyhledávat. Pokud potřebujete něco najít, musíte si poslechnout celý záznam, záznamy nejsou ani indexované podle bodů.


**U záříjového zasedání jsem se rozhodl pro pokus: najal jsem si specializovanou firmu, aby záznam přepsala do textové podoby. Tento přepis dávám k dispozici všem zájemcům. Můžete si ho stáhnout jako [dokument ve Wordu](/files/2016-10-16-prepis-zastupitelstva-2016-07.docx).**

Nejedná se o doslovný přepis, nechal jsem z textu vyřadit procedurální záležitosti, abych snížil množství textu, což má výrazný vliv na cenu. Přepsány jsou tedy jenom diskusní příspěvky. Bohužel, nemohu tak činit pravidelně - přepsání tohoto záznamu vyšlo přibližně na 4000 Kč, což je docela dost. Toto jednání bylo dlouhé a výživné, takže z hlediska přepisu dražší, ale i tak si bohužel nemohu dovolit tak činit pravidelně.

**Hledám tedy sponzora** - někoho, kdo by byl ochoten přispět na pořizování přepisů jednání zastupitelstva. Samozřejmě by bylo nejlepší, kdyby to dělala MČ sama, ale to u naší radnice nečekám. Jejím obvyklým postupem je "otevřenost" v tom smyslu, že zavalí občany hromadou bezcenných surových dat bez jakýchkoliv organizačních pomůcek a nechá je, aby se v tom utopili.