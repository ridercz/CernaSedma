---
layout: page
title: O projektu
permalink: /about/

---

## Proč vznikl tento web

V komunálních volbách v roce 2014 v MČ Praha 7 zvítězil poněkud obskurní spolek *Praha 7 Sobě* (to je oficiální název, včetně chybně napsaného velkého *S*), v čele s Janem Čižinským, který se posléze stal starostou.

Uvedený spolek je sbírka profesionálních konatelů dobra za cizí peníze, kteří se vidí nikoliv jako servisní personál obyvatel Prahy 7, ale jako jeho dozorci a vychovatelé. Jako libertarián a zastánce individuální svobody pokládám jejich vládu za největší katastrofu, která Prahu 7 postihla od [požáru Veletržního paláce v roce 1974](http://www.pozary.cz/clanek/1954-1974-po-prijezdu-bylo-jasne-ze-je-zle-veletrzni-palac-horel-a-plameny-se-nekontrolovatelne-sirily/).

Na četné přešlapy a dílem nesmyslná, dílem protizákonná jednání vedení MČ dlouhodobě upozorňuji různým způsobem, činil jsem tak i ve skupině *Letenská parta* na Facebooku. Ovšem poté co jsem upozornil na to, že tajemník MČ nemá zákonem předpokládanou kvalifikaci a jeho jedinou dostupnou kvalifikací je, že věnoval nynějšímu starostovi před volbami na jeho účet 100000 Kč, jsem byl ze skupiny vyloučen, neboť její zakladatelkou a správkyní je současná radní Hana Třeštíková.

Rozhodl jsem se tedy založit tento web, což má i tu výhodu, že zatímco příspěvky na Facebooku se rychle ztratí v historii, dedikovaný web je bude přehledně archivovat.

## Kdo je autorem tohoto webu

Autorem tohoto webu je [Michal Altair Valášek](http://www.rider.cz/). Nejsem a nikdy jsem nebyl v žádné politické funkci na Praze 7 ani jinde a nikdy jsem se ani o žádnou politickou funkci neucházel a ani to nemám v úmyslu. 

![Altair a jakovlci; foto David Dirga](/images/altair_foto.jpg)

Nejsem žádným způsobem spjat s minulým vedením MČ Praha 7 ani s politickými stranami, které zde vládly. Jsem řadovým členem [Strany svobodných občanů](http://www.svobodni.cz/), ale tento web jsem vytvořil a provozuji jej jako soukromá fyzická osoba, zcela nezávisle na ní.

## Kdo tento web platí

Já sám. I když nejpřesnější odpověď je *nikdo*. Tento web je provozován prostřednictvím bezplatných služeb [GitHub](https://github.com/) a [CloudFlare](https://www.cloudflare.com/) a jediným nákladem potřebným pro jeho provoz je poplatek za registraci domény v řádu stokorun. Jeho obsah vytvářím ve svém volném čase a nedostávám za něj žádný honorář.

Informace čerpám z různých zdrojů, především pak z veřejných prohlášení představitelů MČ Praha 7 a z informací získaných podle zákona o svobodném přístupu k informacím.
